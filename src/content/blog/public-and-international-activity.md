---
title: 'Обществена и международна дейност'
thumbnail: '/assets/07.jpg'
description: 'Разделът "Обществена и международна дейност" разглежда възможностите за участие в студентски съвети, международни програми като "Еразъм+", и други студентски организации и инициативи в ТУ-София.'
date: '24 Септември'
order: 5
---

## Студентски съвет

![](/assets/86.png)

Студентски съвет е официалният орган за защита на интересите на обучаващите се. Това е вашето средство да бъдете чути и да осъществите стремежа си към качествено и ползотворно пребиваване в университета през годините на следването.  
В началото на всяка година се провеждат избори по факултети за членовете на Студентския съвет, където всеки може да бъде избран. Препоръчваме ви да предложите поне един представител от поток. Чрез тях ще бъдете
информирани за важните събития в живота на студентите и ще участвате в органите на управление на факултета и на университета. Повече информация ще получите в **стая 1154В** или [на този адрес](https://sc.tu-sofia.bg).

## Дни на кариерата

„Дни на кариерата“/изложение „Стажове“ е изложение на работодателите. „Стажове“ се провежда ежегодно в Технически университет – София. То се организира от Кариерния център към университета.
По време на изложението се създава възможност за директен контакт между студентите и фирмите, които са техни потенциални работодатели. Представителите на бизнеса дават информация за своятадейност,
за свободни стажантски позиции, за стипендиантски програми, организират срещи и разговарят със заинтересовани студенти.

## Еразъм +

Университетът е един от първите в страната, който се присъединява към международната образователна програма „Еразъм“ още през 1999 г. До учебната 2012-2013 г. в нея са взели участие над 1000 студенти,
повече от 100 практиканти, 650 преподаватели, над 200 представители на административния състав и са усвоени средства на стойност над 3,3 млн. евро.

![](/assets/88.jpg)

От 2014 г. програма „Еразъм“ се трансформира в програма „Еразъм+“, съчетавайки 7-те съществували до края на 2013 г. програми: „Учене през целия живот“ („Еразъм“, „Леонардо да Винчи“, „Коменски“, „Грюндвиг“, „Учебни визити“),
„Младежта в действие“, „Еразмус Мундус“, „Темпус“, „Алфа“, „Edulink“ и програмата за двустранно сътрудничество с индустриализирани страни. „Erasmus +“ е водеща програма за образование, обучение и практика в ЕС, включваща
мобилност на студенти,преподаватели и административен състав, която регламентира европейското сътрудничество между университети и други ключови партньори от публичния и частния сектор.
Програмата насърчава изграждането на единно европейско образователно пространство за съвместна изследователска работа, иновации, икономически растеж, пазар на труда и междукултурен диалог. „Еразъм+“ финансира студентската
мобилност с цел обучение и/или практика в чуждестранен университет/предприятие, както и дейности, свързани с транснационалната мобилност на академичния и административния персонал и разнообразни проекти.
[Уеб сайт на програма „Еразъм+“ за заминаващи български студенти](http://web2.tu-sofia.bg/Erasmus/index.html).

## Европейски технологичен университет

Европейският технологичен университет (European University of Technology, EUT+) е алианс от девет технологични университета от цяла Европа, обединени от стремежа за създаване на различен нов университет,
който да е изключително приобщаващ, активен както на местно, така и на европейско равнище, създаващ високи постижения и добавена стойност за европейското общество, икономика и култура.

![](/assets/90.png#blue-bg)

Проектът включва следните университети:

- **Université de technologie de Troyes** (Технологичен университет – Троа), Франция – координатор;
- **Тechnical University of Sofia** (Технически университет ‒ София), България;
- **Darmstadt University of Applied Sciences** (Университет за приложни науки ‒ Дармщат), Германия;
- **Technological University Dublin** (Технологичен университет ‒ Дъблин), Ирландия;
- **Riga Technical University** (Технически университет – Рига), Латвия;
- **Universitatea Tehnică din Cluj-Napoca** (Технически университет ‒ Клуж-Напока), Румъния;
- **Universidad Politécnica de Cartagena** (Политехнически университет ‒ Картахена), Испания;
- **Cyprus University of Technology** (Кипърски технологичен университет), Кипър;
- **University of Cassino and Southern Lazio** (Университет в Касино и южен Лацио), Италия.

![](/assets/92.png)

Стремежът на проекта EUT+ е до 2025 г. да се постигнат следните резултати:

- Европейска магистърска степен по инженерно/европейско инженерно звание;
- Европейски програми за двойно обучение;
- Европейско научно звено за инженерно педагогическо образование;
- Мрежови технологични платформи за споделени проекти между лабораториите на университетите;
- Интегрирани висши училища;
- Междудисциплинарна паневропейска изследователска лаборатория за връзките между науката и технологиите;
- Платформа за обществен обмен, включваща участие на гражданите.
