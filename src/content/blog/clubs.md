---
title: 'Студентски организации/клубове'
thumbnail: '/assets/08.jpg'
description: 'Открийте студентските клубове в ТУ-София: от  роботика до индустриално инженерство и отвъд. Развийте лидерство, иновации и практически умения за успешна кариера'
date: '24 Септември'
order: 7
---

**AIESEC** (Association Internationale des Etudiants en Sciences Economiques et Commerciales) е най-голямата международна студентска организация, която присъства в 124 страни и над 2400 университета по целия свят. От 1990 г.
AIESEC България стимулира развиването на лидерския потенциал на младите хора, културния обмен и международното сътрудничество и впечатлява студенти и представители на бизнеса с професионализъм, проактивност,
готовност за съдействие и удовлетворение от това, с което се занимава.

![](/assets/01.png)

**ESTIEM** (European Students of Industrial Engineering and Management) подкрепя студентите по индустриален инженеринг и мениджмънт в тяхното лично
и професионално развитие, като съчетава технологичните знания с управленски умения. Чрез своята мрежа тя създава и насърчава отношенията между студенти от цяла Европа,
като има 75 локални групи в 29 страни. <br/>

**Shell Eco-marathon** е автомобилно състезание, което дава възможност на гимназиални и университетски екипи да проучат и тестват всеки аспект на дизайна и технологиите
за разработване на иновативни и енергийно ефективни автомобили, като използват уменията си в областта на науката, технологиите, инженерството и математиката.

Отборът на ТУ – София участва в състезанието от 2008 г. Той е съставен от студенти на университета, които сами проектират, произвеждат, тестват и пилотират състезателния автомобил Phoenix.
Отборът многократно е заемал места в челната тройка на състезанието.

![](/assets/98.png)

**Formula Student** (FS) е образователно състезание за студенти по различни инженерни специалности, което се провежда вече 22 години. За фирмите от автомобилната индустрия,
и по-специално индустрията за спортни автомобили, това състезание е показател за качеството на образованието на завършващите инженери. Участието в него е демонстрация за готовността на бъдещите инженери да пренесат
своите знания, придобити по време на следването в университета, при решаване на реални проблеми от практиката.

**Студентски иновационен хъб**

Конкурсът „Студентски иновационен хъб" на Технически университет - София представлява уникална инициатива, насочена към насърчаване на иновациите сред младите хора и създаване на платформа за развитие на креативни идеи.
Основната цел на конкурса е да предостави на студентите възможност да работят върху реални иновативни проекти, които могат да намерят приложение в индустрията и да допринесат за устойчивото развитие на технологиите и обществото.

За видеопрезентация кликни на картинката.

[![](/assets/100.png)](https://www.youtube.com/watch?v=-BRVytyhxKU)

Тази инициатива е насочена към студенти от различни направления, като им дава възможност да демонстрират и развиват своите знания, умения и креативност в среда, която стимулира иновационното мислене.
Освен техническите аспекти на проектите, студентите развиват и предприемачески умения, които ще им помогнат да превърнат идеите си в успешни бизнес проекти. Участниците в „Студентски иновационен хъб" получават
значителни предимства – от финансова подкрепа за реализиране на своите проекти до възможността за участие в международни конференции и конкурси, включително инициативи на алианса Европейски технологичен
университет (EUT+). [За повече информация посетете уеб адреса на конкурса](https://innovationhub.tu-sofia.bg).
